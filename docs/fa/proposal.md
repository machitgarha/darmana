<div dir="rtl">

# مقدمه

با گسترش روزافزون شهرها و روستاها و مناطق جمعیتی در دنیا، و هم‌چنین با در نظر گرفتن سرعت رشد جمعیت، امکان یافتن، معاینه، رهگیری و درمان بیماران کار بسیار دشوار و هزینه‌برداری شده است. از سوی دیگر، برای تشخیص بیماری و درمان، افراد گاهی هزینه‌های زیادی را متحمل می‌شوند؛ مانند هزینه‌های دسترسی به پزشک در منطقه‌های محروم.

از طرف دیگر، نبود شناخت یا شناخت نادرست یا ناکافی بیماری‌ها و علائم آن‌ها از سوی بیماران و حتی از سوی برخی متخصصان، سبب شده است که بیماری‌ها، در مرحله‌ی درستی دریافته نشوند، در زمان مناسب درمان نشوند، و درمان متناسب و موثری برای آن‌ها صورت نپذیرد. هم‌چنین، ناشناخته بودن برخی از درمان‌ها، سبب شده است تا درمان‌ها به صورت مناسبی ارزیابی نشوند و درمان‌ها به طور کلی پویایی و جامعیت خود را از دست بدهند.

سامانه‌ی «درمانا»، می‌کوشد تا این مشکل‌ها را به شیوه‌ای نسبتا هوشمند و گسترده برطرف سازد. هدف از این سامانه، این است که چرخه‌ی بیماری تا درمان افراد را پایش (رصد) کند، افراد را از بیماری‌ها و درمان‌ها آگاه سازد، هزینه‌های تشخیص بیماری و درمان را کاهش دهد، و تجربه‌های درمانی گوناگون را، برای استفاده در آینده، ذخیره‌سازی نماید.

توضیح آن، ابتدا به صورت کلی، و در ادامه به شکل جزیی‌تر، می‌آید.

# طرح کلی سامانه

اصلی‌ترین عنصر این سامانه، فرد است (فرد به معنای عام کلمه). هر فرد، می‌تواند یک یا چند بیماری شناخته (از منظر بیمار، نه از منظر پزشکی) یا ناشناخته داشته باشد. پس، هر فرد در سامانه به یک یا چند بیماری نسبت داده می‌شود (به کمک شیوه‌های تشخیص بیماری که در آینده خواهند آمد).

در این‌جا، خودبه‌خود، مفهومی پیدا می‌شود به نام درمان. هر درمان، صرفا برای یک بیماری نیست؛ بلکه می‌تواند برای چند بیماری سودمند باشد. هم‌چنین، هر بیماری، می‌تواند چندین درمان داشته باشد. پس، یک رابطه‌ی چند به چند میان بیماری‌ها و درمان‌ها هست.

کسانی که درمان‌ها را ارائه می‌کنند، همان افراد هستند. اما، در این میان، باید تفاوتی میان فرد عادی و فرد متخصص گذاشت. در نتیجه، برای هدف‌مند شدن و افزایش کیفیت، کمیت و تنوع درمان‌ها و هم‌چنین متخصصان (البته افراد به طور کلی)، باید یک نظام امتیازدهی‌ای را برای این‌ها قرار داد؛ که جزییات آن در آینده خواهد آمد.

در این سامانه، باید شیوه‌ای باشد که بتواند ارتباط میان افراد و بیماری‌ها، و بیماری‌ها و درمان‌ها، را برقرار کند. ارتباط میان افراد و بیماری‌ها نیز، باید به دو صورت کیفی و کمی تعریف شود، تا بتوان بیماری هر فرد را از نظر پیشرفت درجه‌بندی کرد. مثلا، بدین صورت که فلان فرد فلان بیماری را در سطح متوسط دارد.

برقراری ارتباط برای درجه‌بندی بیماری را، «بازخوردگیری» می‌نامیم. شیوه‌ی اصلی بازخوردگیری، آزمون است. شرح این موضوع در بخش‌های بعدی خواهد آمد (ان‌شاءالله).

برای درمان فردی بیماری‌ها، که یکی از هدف‌های اصلی این سامانه است، باید به ازای هر فرد و بیماری، با توجه به شرایط و ویژگی آن‌ها، درمانی اختصاص پیدا کند. سپس، به کمک همان روش‌های بازخوردگیری، بیماری را پایش کرده، و تا رسیدن به نتیجه‌ی مطلوب، آن را دنبال می‌کنیم.

البته در این حین، ممکن است به حالتی بربخوریم که بیماری، به دلیل‌های گوناگون (مانند تشخیص نادرست یا ارتباط نادرست میان درمان‌ها و بیماری‌ها)، روند مثبتی در بهبودی فرد نداشته باشد. در این حالت، باید اعمالی در جهت اصلاح این موارد صورت بپذیرد (مانند تغییر درمان)؛ اما این موضوع، از گستره‌ی این سامانه، خارج است.

برای بهره‌گیری از تجربه‌های گذشته برای تشخیص بیماری‌ها، اختصاص درمان‌ها، بهبود درمان‌ها، و موارد این‌چنینی، و هم‌چنین برای استفاده‌ی احتمالی در تحلیل‌های داده‌ای آینده، باید تاریخچه‌ای از این درمان‌ها نگه داشته شود (مانند این‌که هر شهر در مقابل بیماری آ چقدر خطرپذیر است). البته، جزییات این کار بسیار زیاد خواهد بود؛ به ویژه اگر بخواهیم بازخوردگیری را نیز در آن دخیل کنیم. در نتیجه‌ی این، یک تاریخچه‌ی ساده صرفا از این‌که هر درمان برای هر مجموعه فرد و بیماری، چه نتیجه‌ای داشته است، نگاه می‌داریم.

درمان گروهی بیماری‌ها نیز، به صورت صریح و مشخص در این سامانه دیده نشده است و از افق آن خارج است. البته، ممکن است به صورت غیرمستقیم در درمان‌ها، این نکته در نظر گرفته شود.

اکنون، به جزییات بیش‌تر درباره‌ی موارد گفته‌شده، می‌پردازیم. در ابتدا، عنصرهای بیان‌شده، به صورت منظم‌تر و ریزتر، توضیح داده خواهند شد. سپس، ارتباط میان این عنصرها به صورت دقیق‌تر تبیین می‌شود.

**نکته:** در فرآیند تشخیص بیماری و درمان، ممکن است یک یا چند بیماری روی یک یا چند بیماری دیگر موثر باشند؛ حال یا به صورت علت و معلولی، یا به صورت‌های دیگر. درمان یک بیماری نیز، ممکن است اثر منفی روی یک یا چند بیماری دیگر داشته باشد. برای جلوگیری از پیچیدگی، از این عامل‌ها و تاثیرها صرف‌نظر شده است.

# عنصرها (موجودیت‌ها)

## فرد (کاربر)

در حالت کلی، یک فرد، کسی است که بیماری‌های او می‌تواند تشخیص داده شود، پایش شده یا درمان یابد. این معنی را برای «فرد» به صورت عام در نظر می‌گیریم. البته، فرد به دو دسته‌ی متخصص و غیر آن تقسیم‌بندی می‌شود؛ اما یک متخصص نیز هم‌چنان یک فرد است، یعنی ممکن است بیمار و نیاز به درمان داشته باشد.

هر فرد، ویژگی‌هایی را داراست؛ از جمله‌ی جنسیت، محل زندگی (شهر و کشور)، سن، و حتی مزاج (با توجه به رویکرد طب سنتی یا اسلامی). این ویژگی‌ها، مستقیم یا غیرمستقیم بر بیماری‌ها و گزینش درمان‌ها اثرگذارند؛ پس نگه‌داشتن آن‌ها ضروری به شمار می‌آید.

### متخصص

یک متخصص، فردی است که در یک یا چند زمینه، دارای تخصص است. تخصص او، مستقیما از سوی مدیریت‌کنندگان سامانه باید تایید شود (به کمک ارسال مدرک‌ها، پایان‌نامه‌ها، مقاله‌ها، تجربه‌ها و…). تخصص متخصص، به صورت جداگانه، بهتر است که در نظر گرفته شود (مثلا این فرد در زمینه‌ی چشم تخصص ۱۰ از ۱۰ را داراست).

## بیماری

هر بیماری، یک نوع ویژه‌ای از بیماری است و جزو دسته‌بندی‌های گوناگونی قرار می‌گیرد. برای نمونه، بیماری سرطان خون، هم جزو دسته‌ی سرطان و هم جزو دسته‌ی بیماری‌های خونی است. در نتیجه، برای دسته‌بندی بهتر و جست‌وجوهای مفیدتر، هر بیماری به یک یا چند دسته اختصاص پیدا می‌کند.

## درمان

درمان، راهکاری برای بهبود یا رفع کامل یک یا چند بیماری است. می‌توان درمان‌ها را نوع‌بندی کرد؛ شامل پیشگیرانه، متوقف‌کننده از پیشرفت بیماری، بهبوددهنده یا برطرف‌کننده. این نوع‌ها، بعدا در رتبه‌بندی و اختصاص درمان‌ها به بیماری‌ها، موثر خواهند بود.

**نکته:** بدیهی است که بیماری‌ها و درمان‌ها را می‌توان به دو دسته‌ی جسمانی و روحانی بخش‌بندی کرد. هر دو دسته‌ی آن‌ها، می‌توانند در این سامانه جای بگیرند؛ لیکن ما جایگاه ویژه‌ای برای جداسازی این دو بخش در این سامانه در نظر نگرفته‌ایم (اگرچه ارزشمند می‌تواند باشد). توجه به این نکته ضروری است که، چه بسا درمان‌های جسمانی‌ای که بیماری‌های روحی را درمان می‌کنند، و بلعکس.

## آزمون (بازخوردگیری)

آزمون‌ها، به فرآیندی گفته می‌شود که طی آن، یک بازخورد نظام‌مند و مشخص از کاربر، درباره‌ی بیماری (یا حتی در صورت امکان درباره‌ی کم و کیف اجرای درمان) گرفته می‌شود. هدف آزمون‌ها، گرفتن بازخورد از افراد، به منظور تشخیص و پایش بیماری، بهبود روند یا تغییر شیوه‌ی درمان، و کارهایی از این قبیل است.

هر یک از آزمون‌ها و انواع‌شان، ممکن است یک (یا حتی چند) بیماری را به صورت ویژه‌ای مورد بررسی قرار دهند. برای نمونه، برخی بر پایه‌ی نشانه‌ها و علائم بررسی می‌کنند (از جمله دردها و علائم بیرونی مانند لکه‌های پوستی)، برخی به صورت مولکولی و آزمایشگاهی بررسی می‌کنند، و….

هم‌چنین، بسته به شیوه‌ی ارزیابی نتیجه‌ی آزمون‌ها و نیازهای دیده‌شده، با توجه به نوع هر پرسش، می‌تواند به هر پرسش یک امتیاز ویژه‌ای تعلق گیرد. در این صورت، امتیاز پرسش می‌تواند تجزیه‌پذیر یا تجزیه‌ناپذیر باشد؛ به این معنی که آیا آزمون‌دهنده می‌تواند تنها بخشی از امتیاز آن آزمون را دریافت کند، یا این‌گونه است که یا کل امتیاز را کسب می‌کند و یا هیچ امتیازی دریافت نخواهد کرد.

می‌توان دسته‌های گوناگونی را برای آن‌ها تعریف نمود. ما در این‌جا چند دسته را بیان می‌کنیم. این‌که چگونه و از چه منبعی آزمون‌ها درون سامانه قرار می‌گیرند، در بخش‌های آینده توضیح داده می‌شود.

**نکته:** در حالت آرمانی، یک آزمون می‌تواند متشکل از چند دسته از آزمون‌های زیر باشد. برای سادگی، فرض می‌کنیم این‌گونه نیست.

### آزمون چندگزینه‌ای

این آزمون‌ها، به صورت پرسش‌هایی با پاسخ‌هایی در چند گزینه (غالبا بله و خیر یا چهار گزینه) تعریف می‌شوند. بسته به نوع پرسش، این آزمون‌ها می‌توانند تک یا چند پاسخی باشند.

برای مثال، برای این آزمون، می‌توان حالت تجزیه‌پذیر یا تجزیه‌ناپذیر در نظر گرفت. نمونه‌ی حالت تجزیه‌پذیر آن، اختصاص امتیاز مثبت یا منفی به هر گزینه است (که امتیاز پرسش، در صورت تک‌پاسخی بودن آن، برابر با حداکثر امتیازهای همه‌ی گزینه‌هاست).

### آزمون پاسخ کوتاه

در این آزمون‌ها، نیازمند پاسخی از طرف کاربر هستیم. برای نمونه، از کاربر می‌خواهیم تا ساعت خواب خود را برای ما بیان کند، که چه بسا روی تشخیص بیماری موثر است.  

### آزمون آزمایشگاهی

این نوع از آزمون‌ها، متداول‌ترین شیوه‌ی آزمایش و بازخوردگیری از افراد است. البته آزمایش‌ها احتمالا به صورت مستقیم درون سامانه قابل‌برگزاری نیستند؛ بلکه با توجه به عواملی، سامانه این درخواست یا پیشنهاد را به کاربر می‌دهد تا نتیجه‌ی چنین آزمونی را انجام داده، و بازخورد را ارائه کند.

# چگونگی ارتباط‌ها و پیاده‌سازی

## تشخیص بیماری (ارتباط هر فرد با بیماری‌ها)

هر فرد و سامانه به صورت جداگانه، در مواجهه‌ی با بیماری‌ها دو حالت بیش‌تر ندارد؛ یا آگاه است، یا ناآگاه. در صورت آگاهی فرد، هر فرد باید به صورت مستقیم یا غیرمستقیم، آن را در اختیار سامانه قرار دهد تا سامانه بتواند یک بیماری را به فرد، اختصاص دهد. در این‌جا، آن‌چه ارزشمند است، آگاهی سامانه از ارتباط و انتساب بیماری‌ها و افراد است، و نه آگاهی خود افراد؛ چراکه ممکن است فردی از بیماری‌اش آگاهی داشته باشد، اما آن را به سامانه اطلاع ندهد.

### منابع آگاهی سامانه

آگاهی سامانه از بیماری یک فرد و چند و چون آن، چند منبع می‌تواند داشته باشد.

اولین منبع، آزمون‌هایی است که در سامانه (به شیوه‌ای که توضیح خواهیم داد) قرار داده شده است. این آزمون‌ها، در حالت کلی، این آزمون‌ها می‌توانند به صورت داوطلبانه یا نظام‌مند (یا از طرف سامانه مستقیما، و یا به درخواست یک متخصص)، داده شده باشند.  به هر صورت، نتیجه‌ی این آزمون‌ها، نمایش‌دهنده‌ی تایید یا عدم تایید، و کم و کیف یک (یا چند) بیماری خواهند بود (مثلا، در صورت کسب حداقل امتیاز فلان، یا ترکیب ویژه‌ای از پاسخ‌ها).

دومین منبع، متخصص درون سامانه است. البته، پیاده‌سازی شیوه‌ی ارتباط مستقیم افراد با متخصصان در سامانه فعلا در حوزه‌ی این سامانه نیست؛ اما می‌توان فرض کرد یکی از منبع‌ها نیز این است. در این صورت، متخصص در سامانه، داشتن یا نداشتن بیماری برای یک فرد را، ثبت می‌کند.

سومین منبع، که شبیه دومین است، متخصص بیرون سامانه است. در این صورت، فرد مستلزم است که خود از فهرست بیماری‌ها، بیماری خود را گزینش کرده و داشتن آن را تایید کند. برای افزایش اطمینان از انتساب درست افراد به بیماری‌ها در این حالت، می‌توان آزمون‌های خودکار پیشنهادی‌ای را نیز برای کاربر قرار داد؛ که البته این از حوزه‌ی فعالیت این سامانه در حال حاضر به دور است.

حالت چهارمی نیز هست که می‌توان آن را جزو دسته‌ی سوم گرفت؛ این‌که فرد خود بداند چه بیماری‌ای دارد. در این صورت، تدابیری مانند حالت سوم و بلکه شدیدتر باید برای اطمینان از این ارتباط، در نظر گرفته شود.

البته، منابع بالا، همان‌گونه که تلویحا گفته شد، می‌تواند به صورت ترکیبی به کار بروند تا انتساب و کیفیت انتساب یک بیماری به یک فرد، مشخص گردد.

در صورت ناآگاهی نیز، باید به صورت نظام‌مند، یا از سوی سامانه مستقیما، یا به کمک متخصصان موجود، آزمون‌هایی به هر کاربر پیشنهاد شود که اطمینان نسبی از داشتن یا نداشتن هر بیماری، حاصل شود.

### سطح‌بندی بیماری برای هر فرد

انتساب یک بیماری به یک فرد، یک امر قطعی و کامل نیست. هر فرد، نسبت‌اش با بیماری، ممکن است متفاوت باشد. برای مثال، سطح بیماری د در فرد آ، مزمن و در فرد ب، حاد است. هم‌چنین، می‌توان گفت که اطمینان ما از بیمار بودن فرد آ، ۷۰٪ و در فرد ب، ۹۰٪ است.

این سطح‌بندی، بعدا در گزینش درمان و نیز پایش بیماری، کمک خواهد کرد.

## چگونگی قرارگیری آزمون‌ها

آزمون‌ها، صرفا از سوی متخصصان تولید و تهیه می‌شوند. فرض می‌شود که آزمون‌ها در کیفیتی هستند که بتوان به آن‌ها اطمینان کرد، و نیز همگی از نظر درستی نتیجه، در یک سطح هستند. رتبه‌بندی آزمون‌ها، پیچیدگی زیادی در سامانه ایجاد می‌کند که توجیه‌پذیر نیست؛ پس از آن صرف نظر می‌شود.

آزمون‌ها، می‌توانند فردی یا گروهی تولید شوند. هم‌چنین، باید منظم و متعادل بهبود یابند و کیفیت خود را افزایش دهند. بهتر است بتوان برای هر آزمون، دسترسی ویرایش برای یک یا چند متخصص را تغییر داد.

## چگونگی اختصاص درمان‌ها

پس از درخواست مستقیم کاربر یا تصمیم هوشمندانه‌ی سامانه، به هر زوج بیماری و فرد، می‌تواند یک درمان اختصاص پیدا کند. الگوریتم یافتن گزینه‌ی مناسب برای کاربر، با توجه به ویژگی‌های کاربر، ویژگی‌های بیماری، سطح بیماری، اطمینان از بیماری، تاریخچه و تجربه‌ی هر درمان برای افراد دیگر، میزان تخصص فرد ایجادکننده‌ی درمان (که خود به عوامل گوناگونی وابسته است)، دسته‌بندی درمان با توجه به شاخص‌های گوناگون (مانند طولانی بودن مدت درمان)، عوارضی که درمان می‌تواند داشته باشد، و …، بسیار بسیار متنوع می‌تواند باشد (با عطف به این‌که خود انواع الگوریتم و دسته‌بندی‌های آن بسیار زیاد است).

ما در این‌جا، چون هدف‌مان الگوریتم‌ها نیست، تا جای ممکن از بخش الگوریتمی آن صرف‌نظر کرده و به یک الگوریتم ساده بسنده می‌کنیم.

البته، می‌توان از شیوه‌ی ترکیبی نیز بهره برد. به این صورت که، پس از رتبه‌بندی درمان‌ها بر اساس یک الگوریتم خاص، چند عدد از آن برگزیده‌شده و انتخاب نهایی به کاربر واگذار گردد. یا، در این روند، یک (یا چند؟) متخصص در روند گزینش آن درمان، راهنمایی و کمک کنند.

به هر صورت، یک درمان برای یک فرد برای یکی از بیماری‌هایش به صورت جداگانه در نظر گرفته می‌شود (با این‌که ممکن است آن درمان برای چند بیماری آن فرد مفید بوده باشد)، و سپس مرحله‌ی پایش درمان آغاز می‌گردد.

**نکته:** ذکر این نکته ضروری است که، چون همه‌ی افراد می‌توانند درمان ایجاد کنند، نوع‌بندی درمان‌ها از نظر اطمینان اهمیت پیدا می‌کند. برای این ویژگی، می‌توان صفت‌هایی مانند تاییدشده یا نشده بودن از سوی متخصصان (ترجیحا به همراه تعداد آن‌ها و چه بهتر که با اختصاص فردها)، میزان مجرب بودن آن، و….

## چگونگی پایش بیماری افراد

پس از اختصاص درمان به بیماری یک فرد، باید آن را پایش کرد تا دید که روند درمان، چگونه پیش می‌رود. با توجه به نوع درمان (مثلا بهبوددهنده‌ی بیماری یا متوقف‌کننده‌ی پیشرفت بیماری) البته، این پایش می‌تواند متفاوت باشد، اما برای جلوگیری از پیچیدگی، از حالت‌های گوناگون آن صرف‌نظر می‌کنیم.

حالت کلی پایش افراد، به دو صورت است؛ بازخوردهای داوطلبانه‌ی فرد، و درخواست بازخوردهای نظام‌مند سامانه. البته، در این‌جا، بیش‌تر مقصود ما، حالت دوم است؛ که در دوره‌های زمانی گوناگون انجام می‌پذیرد. بسته به درمان و بیماری، این بازخوردگیری متفاوت است.

برای نمونه، می‌تواند در دوره‌های متناوب بازخوردگیری انجام گردد (مثلا هفتگی). یا، این بازخوردگیری، از درگاه‌های متفاوتی می‌تواند انجام شود؛ به کمک آزمون‌ها، ارتباط با متخصصان، و…. البته، ذکر این نکته ضروری است که آزمون در این بخش، به مراتب می‌تواند متفاوت از آزمون در حالت تشخیص بیماری باشد. ساده‌ترین نمونه، این است که پرسیده شود درد شما آیا تسکین یافته است یا خیر.

هنگام پایش بیماری و درمان، به ازای این سه‌تایی درمان، بیماری و فرد، می‌تواند تاریخچه‌ای نیز ثبت گردد. البته پیش از این گفتیم که برای جلوگیری از پیچیدگی برنامه، تلاش می‌شود تا این تاریخچه به ساده‌ترین شکل ممکن ذخیره گردد.

## نظام امتیازدهی افراد و متخصصان

همان‌گونه که گفته شد، درمان‌ها از سوی افراد گذاشته می‌شوند. و نیز، گفته شد که برای رتبه‌بندی درمان‌ها برای گزینش شدن برای بیماری یک فرد، یکی از عامل‌های مهم آن، فرد (افراد؟) ایجادکننده‌ی آن است. در نتیجه، باید برای افراد از این نظر، امتیازدهی‌ای وجود داشته باشد، تا بتوان مطمئن‌تر درمان‌ها را رتبه‌بندی کرد.

البته، این امتیازدهی دوسویه است. اگر چنانچه درمانی از نظر امتیازی و رتبه‌بندی ارتقا پیدا کند، امتیاز سازنده‌ی آن نیز افزایش خواهد یافت. و همین‌طور برعکس؛ اگر امتیاز فردی به واسطه‌ی یک درمان دیگر افزایش پیدا کرد، آنگاه امتیاز همه‌ی درمان‌های او، صرفا از نظر کاربلدی سازنده، افزایش خواهد یافت.

این امتیازدهی نیز، می‌تواند به شیوه‌های گوناگون و با معیارهای گوناگونی صورت بپذیرد. بخشی از این امتیازدهی، به عهده‌ی مدیریت‌کنندگان سامانه است، که همان‌گونه که گفته شد، مدرک‌ها و مستندات و سابقه‌ی فرد را بررسی کنند (البته این منحصرا برای متخصصان است و یک امتیاز ویژه). بخشی دیگر، همان‌گونه که گفته شد، مربوط به درمان‌هاست. و بخش دیگر نیز، تایید شدن از سوی متخصصان دیگر است؛ که بستگی حوزه‌ی تخصصی متخصص تاییدکننده دارد.

# بخش‌ها و ویژگی‌های دیگر سامانه

سامانه‌ی «درمانا»، قاعدتا بخش‌های دیگری نیز دارد که به صورت غیرصریح در گذشته آمد. از جمله، توانایی ورود یا ثبت‌نام کاربران، فرستادن مستندات و مدرک‌ها برای تایید متخصصان، توانایی ساخت درمان‌ها از سوی کاربران، توانایی ساخت آزمون‌ها از سوی مدیران و متخصصان، توانایی تایید شدن افراد از سوی متخصصان، امکان نوشتن عنوان و توضیح برای بیماری‌ها و درمان‌ها، و هر چیزی که در این‌جا آورده شد.

علاوه بر این‌ها، سامانه باید از پایداری و امنیت خوبی برخوردار باشد و ترجیحا رابط گرافیکی مناسبی را ارائه کند.

## ابزارهای توسعه و بستر هدف

در این‌جا، محیط پیاده‌سازی این سامانه، بر بستر وب خواهد بود. برای زبان سمت سرور، از زبان PHP کمک می‌گیریم. برای پایگاه داده‌ها نیز، احتمالا از MySQL یا PostgreSQL بهره خواهیم برد. برای ارتباط بین سمت سرور و سمت کاربر نیز، از پروتکل HTTP یا HTTPS استفاده خواهیم نمود.

برای انجام کار گروهی، از ابزار گیت و بستر گیت‌هاب بهره می‌گیریم. به احتمال خیلی بالا، آن را به صورت متن‌باز منتشر خواهیم کرد.

</div>
